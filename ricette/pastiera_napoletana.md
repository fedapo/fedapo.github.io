# Pastiera napoletana

(per 2 torte di circa 28 cm di diametro)

## Lista della spesa:

- 2 scatole di grano già preparato ammorbidito (marca Chirico 400 gr.)
- ricotta: 700 gr freschissima
- uova: 12
- zucchero: 900 gr
- farina: 700 gr
- burro: 350 gr.
- latte: mezzo litro
- limoni: 2 non trattati
- cedro candito: 150 gr
- cannella
- acqua di fior d'arancio
- vanillina: una bustina

## Ingredienti per il ripieno

grano
- 2 scatole di grano già preparato ammorbidito (marca Chirico 400 gr.)
- burro: 50 gr.
- latte: 250 cc
- cannella: un pizzico

crema pasticcera
- uova: 2 tuorli
- zucchero: 4 cucchiai
- farina: 2 cucchiai
- latte: 2 bicchieri
- limone: una scorza

crema di ricotta
- ricotta: 700 gr freschissima
- zucchero: 600 gr
- uova: 6 intere
- cedro candito: 150 gr
- acqua di fior d'arancio: due cucchiai da cucina
- vanillina: una bustina

## Ingredienti per la pasta frolla

- farina: 500 gr.
- burro: 200 gr.
- zucchero: 200 gr.
- uova: 3 intere.
- limone: mezza scorza triturata
- Un pizzico di sale.

(per fare un terzo in più di pasta frolla...)
- farina: 667 gr.
- burro: 267 gr.
- zucchero: 267 gr.
- uova: 4 intere
- limone: mezza scorza triturata
- sale: un pizzico

## Preparazione

1. Versare il contenuto delle scatole di grano in un tegame aggiungendo 250 ml
   di latte, 50 gr di burro, un pizzico di cannella e la scorza intera di mezzo
   limone (da togliere dopo la cottura). Far bollire e mescolare finché non
   diventa una crema. Far raffreddare.
2. Preparare a parte una crema pasticcera con i due tuorli d'uovo, uniti a 4
   cucchiai grossi di zucchero, due di farina e due bicchieri colmi di latte,
   aggiungendo la scorza intera di mezzo limone, da togliere a fine cottura,
   che dovrà durare almeno 5 minuti, da quando la crema si sarà rassodata,
   girando in continuazione con un cucchiaio di legno per dolci. Far
   raffreddare.
3. Preparare con i 700 gr di ricotta passata con il mulinex, i 600 gr di
   zucchero, l'acqua di fior d'arancio, la vanillina ed il cedro candito una
   crema, mescolando accuratamente tutti gli ingredienti fino ad ottenere un
   composto omogeneo in cui lo zucchero si sia completamente sciolto.
4. Unire i preparati dei punti 1. 2. 3. unitamente alla 6 uova intere (di queste
   due chiare potrebbero essere montate a neve ed aggiunte successivamente al
   composto) ed amalgamare accuratamente. Tale ripieno dovrà essere versato, per
   uno spessore di 3 cm, nelle tortiere foderate di circa 5 mm di pasta frolla
   preparata come di seguito descritto.
5. Per la preparazione della pasta, mescolare tutti gli ingredienti su una
   spianatoia, senza lavorarli troppo altrimenti la pasta frolla si indurisce
   durante la cottura. Stendere con un matterello allo spessore di circa 3-4 mm
   e foderare il fondo delle tortiere dopo averlo spalmato di burro e farina.
   Dopo aver versato il ripieno guarnire la superficie con strisce di pasta
   della larghezza di circa 2,5 cm a forma di graticolato.
6. Cuocere a forno ben caldo (180°- 190°) per circa un'ora (40 min tutto +
   20-25 min solo sotto). La torta dovrà assumere un bel colore ambrato intenso.
   A fine cottura e torta fredda spolverizzare con zucchero a velo la
   superficie.
7. Servire a fine pasto (leggero possibilmente) e buon appetito!
